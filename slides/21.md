---
marp: true
title: 杂记下
theme: uncover
paginate: true
---

# 杂记下

---

![](assets/audios/21/1.mp3)

有父之丧，如未没丧而母死，其除父之丧也，服其除服。卒事，反丧服。

---

![](assets/audios/21/2.mp3)

虽诸父昆弟之丧，如当父母之丧，其除诸父昆弟之丧也，皆服其除丧之服。卒事，反丧服。

---

![](assets/audios/21/3.mp3)

如三年之丧，则既顈，其练祥皆同。

---

![](assets/audios/21/4.mp3)

王父死，未练祥而孙又死，犹是附于王父也。

---

![](assets/audios/21/5.mp3)

有殡，闻外丧，哭之他室。入奠，卒奠，出，改服即位，如始即位之礼。

---

![](assets/audios/21/6.mp3)

大夫、士将与祭于公，既视濯，而父母死，则犹是与祭也，次于异宫。既祭，释服出公门外，哭而归。其它如奔丧之礼。如未视濯，则使人告。告者反，而后哭。如诸父昆弟姑姊妹之丧，则既宿，则与祭。卒事，出公门，释服而后归。其它如奔丧之礼。如同宫，则次于异宫。

---

![](assets/audios/21/7.mp3)

曾子问曰：「卿大夫将为尸于公，受宿矣，而有齐衰内丧，则如之何？」孔子曰：「出舍乎公宫以待事，礼也。」

---

![](assets/audios/21/8.mp3)

孔子曰：「尸弁冕而出，卿、大夫、士皆下之。尸必式，必有前驱。」

---

![](assets/audios/21/9.mp3)

父母之丧，将祭，而昆弟死；既殡而祭。如同宫，则虽臣妾，葬而后祭。祭，主人之升降散等，执事者亦散等。虽虞附亦然。

---

![](assets/audios/21/10.mp3)

自诸侯达诸士，小祥之祭，主人之酢也哜之；众宾兄弟，则皆啐之。大祥：主人啐之，众宾兄弟皆饮之，可也。

---

![](assets/audios/21/11.mp3)

凡侍祭丧者，告宾祭荐而不食。

---

![](assets/audios/21/12.mp3)

子贡问丧，子曰：「敬为上，哀次之，瘠为下。颜色称其情；戚容称其服。」请问兄弟之丧，子曰：「兄弟之丧，则存乎书策矣。」

---

![](assets/audios/21/13.mp3)

君子不夺人之丧，亦不可夺丧也。

---

![](assets/audios/21/14.mp3)

孔子曰：「少连、大连善居丧，三日不怠，三月不解，期悲哀，三年忧。东夷之子也。」

---

![](assets/audios/21/15.mp3)

三年之丧，言而不语，对而不问：庐，垩室之中，不与人坐焉；在垩室之中，非时见乎母也，不入门。疏衰皆居垩室不庐。庐，严者也。

---

![](assets/audios/21/16.mp3)

妻视叔父母，姑姊妹视兄弟，长、中、下殇视成人。

---

![](assets/audios/21/17.mp3)

亲丧外除，兄弟之丧内除。

---

![](assets/audios/21/18.mp3)

视君之母与妻，比之兄弟。发诸颜色者，亦不饮食也。

---

![](assets/audios/21/19.mp3)

免丧之外，行于道路，见似目瞿，闻名心瞿。吊死而问疾，颜色戚容必有以异于人也。如此而后可以服三年之丧。其余则直道而行之，是也。

---

![](assets/audios/21/20.mp3)

祥，主人之除也，于夕为期，朝服。祥因其故服。

---

![](assets/audios/21/21.mp3)

子游曰：「既祥，虽不当缟者必缟，然后反服。」

---

![](assets/audios/21/22.mp3)

当袒，大夫至，虽当踊，绝踊而拜之，反改成踊，乃袭。于士，既事成踊，袭而后拜之，不改成踊。

---

![](assets/audios/21/23.mp3)

上大夫之虞也，少牢。卒哭成事，附，皆大牢。下大夫之虞也，特牲。卒哭成事，附，皆少牢。

---

![](assets/audios/21/24.mp3)

祝称卜葬虞，子孙曰哀，夫曰乃，兄弟曰某，卜葬其兄弟曰伯子某。

---

![](assets/audios/21/25.mp3)

古者，贵贱皆杖。叔孙武叔朝，见轮人以其杖关毂而輠轮者，于是有爵而后杖也。

---

![](assets/audios/21/26.mp3)

凿巾以饭，公羊贾为之也。

---

![](assets/audios/21/27.mp3)

冒者何也？所以掩形也。自袭以至小敛，不设冒则形，是以袭而后设冒也。

---

![](assets/audios/21/28.mp3)

或问于曾子曰：「夫既遣而包其余，犹既食而裹其余与？君子既食，则裹其余乎？」曾子曰：「吾子不见大飨乎？夫大飨，既飨，卷三牲之俎归于宾馆。父母而宾客之，所以为哀也！子不见大飨乎！」非为人丧，问与赐与？

---

![](assets/audios/21/29.mp3)

三年之丧，以其丧拜；非三年之丧，以吉拜。

---

![](assets/audios/21/30.mp3)

三年之丧，如或遗之酒肉，则受之必三辞。主人衰绖而受之。如君命，则不敢辞，受而荐之。丧者不遗人，人遗之，虽酒肉，受也。从父昆弟以下，既卒哭，遗人可也。

---

![](assets/audios/21/31.mp3)

县子曰：「三年之丧，如斩。期之丧，如剡。」

---

![](assets/audios/21/32.mp3)

三年之丧，虽功衰不吊，自诸侯达诸士。如有服而将往哭之，则服其服而往。期之丧，十一月而练，十三月而祥，十五月禫。练则吊。

---

![](assets/audios/21/33.mp3)

既葬，大功吊，哭而退，不听事焉。期之丧，未丧，吊于乡人。哭而退，不听事焉。功衰吊，待事不执事。小功缌，执事不与于礼。

---

![](assets/audios/21/34.mp3)

相趋也，出宫而退。相揖也，哀次而退。相问也，既封而退。相见也。反哭而退。朋友，虞附而退。吊，非从主人也。四十者执綍：乡人五十者从反哭，四十者待盈坎。

---

![](assets/audios/21/35.mp3)

丧食虽恶必充饥，饥而废事，非礼也；饱而忘哀，亦非礼也。视不明，听不聪，行不正，不知哀，君子病之。故有疾饮酒食肉，五十不致毁，六十不毁，七十饮酒食肉，皆为疑死。

---

![](assets/audios/21/36.mp3)

有服，人召之食，不往。大功以下，既葬，适人，人食之，其党也食之，非其党弗食也。功衰食菜果，饮水浆，无盐酪。不能食食，盐酪可也。

---

![](assets/audios/21/37.mp3)

孔子曰：「身有疡则浴，首有创则沐，病则饮酒食肉。毁瘠为病，君子弗为也。毁而死，君子谓之无子。」

---

![](assets/audios/21/38.mp3)

非从柩与反哭，无免于堩。

---

![](assets/audios/21/39.mp3)

凡丧，小功以上，非虞附练祥，无沐浴。

---

![](assets/audios/21/40.mp3)

疏衰之丧，既葬，人请见之，则见；不请见人。小功，请见人可也。大功不以执挚。唯父母之丧，不辟涕泣而见人。

---

![](assets/audios/21/41.mp3)

三年之丧，祥而从政；期之丧，卒哭而从政；九月之丧，既葬而从政；小功缌之丧，既殡而从政。

---

![](assets/audios/21/42.mp3)

曾申问于曾子曰：「哭父母有常声乎？」曰：「中路婴儿失其母焉，何常声之有？」

---

![](assets/audios/21/43.mp3)

卒哭而讳。王父母兄弟，世父叔父，姑姊妹。子与父同讳。母之讳，宫中讳。妻之讳，不举诸其侧；与从祖昆弟同名则讳。

---

![](assets/audios/21/44.mp3)

以丧冠者，虽三年之丧，可也。既冠于次，入哭踊，三者三，乃出。

---

![](assets/audios/21/45.mp3)

大功之末，可以冠子，可以嫁子。父，小功之末，可以冠子，可以嫁子，可以取妇。己虽小功，既卒哭，可以冠，取妻；下殇之小功，则不可。

---

![](assets/audios/21/46.mp3)

凡弁绖，其衰侈袂。

---

![](assets/audios/21/47.mp3)

父有服，宫中子不与于乐。母有服，声闻焉不举乐。妻有服，不举乐于其侧。大功将至，辟琴瑟。小功至，不绝乐。

---

![](assets/audios/21/48.mp3)

姑姊妹，其夫死，而夫党无兄弟，使夫之族人主丧。妻之党，虽亲弗主。夫若无族矣，则前后家，东西家；无有，则里尹主之。或曰：主之，而附于夫之党。

---

![](assets/audios/21/49.mp3)

麻者不绅，执玉不麻。麻不加于采。

---

![](assets/audios/21/50.mp3)

国禁哭，则止朝夕之奠。即位自因也。

---

![](assets/audios/21/51.mp3)

童子哭不偯，不踊，不杖，不菲，不庐。

---

![](assets/audios/21/52.mp3)

孔子曰：「伯母、叔母，疏衰，踊不绝地。姑姊妹之大功，踊绝于地。如知此者，由文矣哉！由文矣哉！」

---

![](assets/audios/21/53.mp3)

世柳之母死，相者由左。世柳死，其徒由右相。由右相，世柳之徒为之也。

---

![](assets/audios/21/54.mp3)

天子饭，九贝；诸侯七，大夫五，士三。

---

![](assets/audios/21/55.mp3)

士三月而葬，是月也卒哭；大夫三月而葬，五月而卒哭；诸侯五月而葬，七月而卒哭。士三虞，大夫五，诸侯七。

---

![](assets/audios/21/56.mp3)

诸侯使人吊，其次：含襚赗临，皆同日而毕事者也，其次如此也。

---

![](assets/audios/21/57.mp3)

卿大夫疾，君问之无算；士一问之。君于卿大夫，比葬不食肉，比卒哭不举乐；为士，比殡不举乐。

---

![](assets/audios/21/58.mp3)

升正柩，诸侯执綍五百人，四綍，皆衔枚，司马执铎，左八人，右八人，匠人执羽葆御柩。大夫之丧，其升正柩也，执引者三百人，执铎者左右各四人，御柩以茅。

---

![](assets/audios/21/59.mp3)

孔子曰：「管仲镂簋而朱纮，旅树而反坫，山节而藻棁。贤大夫也，而难为上也。晏平仲祀其先人。豚肩不掩豆。贤大夫也，而难为下也。君子上不僭上，下不偪下。」

---

![](assets/audios/21/60.mp3)

妇人非三年之丧，不逾封而吊。如三年之丧，则君夫人归。夫人其归也以诸侯之吊礼，其待之也若待诸侯然。夫人至，入自闱门，升自侧阶，君在阼。其他如奔丧礼然。

---

![](assets/audios/21/61.mp3)

嫂不抚叔，叔不抚嫂。

---

![](assets/audios/21/62.mp3)

君子有三患：未之闻，患弗得闻也；既闻之，患弗得学也；既学之，患弗能行也。君子有五耻：居其位，无其言，君子耻之；有其言，无其行，君子耻之；既得之而又失之，君子耻之；地有余而民不足，君子耻之；众寡均而倍焉，君子耻之。

---

![](assets/audios/21/63.mp3)

孔子曰：「凶年则乘驽马。祀以下牲。」

---

![](assets/audios/21/64.mp3)

恤由之丧，哀公使孺悲之孔子学士丧礼，士丧礼于是乎书。

---

![](assets/audios/21/65.mp3)

子贡观于蜡。孔子曰：「赐也乐乎？」对曰：「一国之人皆若狂，赐未知其乐也！」子曰：「百日之蜡，一日之泽，非尔所知也。张而不弛，文武弗能也；弛而不张，文武弗为也。一张一弛，文武之道也。」

---

![](assets/audios/21/66.mp3)

孟献子曰：「正月日至，可以有事于上帝；七月日至，可有事于祖。」七月而禘，献子为之也。

---

![](assets/audios/21/67.mp3)

夫人之不命于天子，自鲁昭公始也。

---

![](assets/audios/21/68.mp3)

外宗为君夫人，犹内宗也。

---

![](assets/audios/21/69.mp3)

厩焚，孔子拜乡人为火来者。拜之，士壹，大夫再。亦相吊之道也。

---

![](assets/audios/21/70.mp3)

孔子曰：「管仲遇盗，取二人焉，上以为公臣，曰：『其所与游辟也，可人也！』管仲死，桓公使为之服。宦于大夫者之为之服也，自管仲始也，有君命焉尔也。」

---

![](assets/audios/21/71.mp3)

过而举君之讳，则起。与君之讳同，则称字。

---

![](assets/audios/21/72.mp3)

内乱不与焉，外患弗辟也。

---

![](assets/audios/21/73.mp3)

赞，大行曰圭。公九寸，侯、伯七寸，子、男五寸。博三寸，厚半寸。剡上，左右各寸半，玉也。藻三采六等。

---

![](assets/audios/21/74.mp3)

哀公问子羔曰：「子之食奚当？」对曰：「文公之下执事也。」

---

![](assets/audios/21/75.mp3)

成庙则衅之。其礼：祝、宗人、宰夫、雍人，皆爵弁纯衣。雍人拭羊，宗人视之，宰夫北面于碑南，东上。雍人举羊，升屋自中，中屋南面，刲羊，血流于前，乃降。门、夹室皆用鸡。先门而后夹室。其衈皆于屋下。割鸡，门当门，夹室中室。有司皆乡室而立，门则有司当门北面。既事，宗人告事毕，乃皆退。反命于君曰：「衅某庙事毕。」反命于寝，君南乡于门内朝服。既反命，乃退。

---

![](assets/audios/21/76.mp3)

路寝成则考之而不衅。衅屋者，交神明之道也。凡宗庙之器。其名者成则衅之以豭豚。

---

![](assets/audios/21/77.mp3)

诸侯出夫人，夫人比至于其国，以夫人之礼行；至，以夫人入。使者将命曰：「寡君不敏，不能从而事社稷宗庙，使使臣某，敢告于执事。」主人对曰：「寡君固前辞不教矣，寡君敢不敬须以俟命。」有司官陈器皿；主人有司亦官受之。

---

![](assets/audios/21/78.mp3)

妻出，夫使人致之曰：「某不敏，不能从而共粢盛，使某也敢告于侍者。」主人对曰：「某之子不肖，不敢辟诛，敢不敬须以俟命。」使者退，主人拜送之。如舅在，则称舅；舅没，则称兄；无兄，则称夫。主人之辞曰：「某之子不肖。」如姑姊妹，亦皆称之。

---

![](assets/audios/21/79.mp3)

孔子曰：「吾食于少施氏而饱，少施氏食我以礼。吾祭，作而辞曰：『疏食不足祭也。』吾飧，作而辞曰：『疏食也，不敢以伤吾子。』」

---

![](assets/audios/21/80.mp3)

纳币一束：束五两，两五寻。

---

![](assets/audios/21/81.mp3)

妇见舅姑，兄弟、姑姊妹，皆立于堂下，西面北上，是见已。见诸父，各就其寝。

---

![](assets/audios/21/82.mp3)

女虽未许嫁，年二十而笄，礼之，妇人执其礼。燕则鬈首。

---

![](assets/audios/21/83.mp3)

𫖒：长三尺，下广二尺，上广一尺。会去上五寸，纰以爵韦六寸，不至下五寸。纯以素，紃以五采。