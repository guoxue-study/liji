---
marp: true
title: 杂记上
theme: uncover
paginate: true
---

# 杂记上

---

![](assets/audios/20/1.mp3)

诸侯行而死于馆，则其复如于其国。如于道，则升其乘车之左毂，以其绥复。其輤有裧，缁布裳帷素锦以为屋而行。至于庙门，不毁墙遂入适所殡，唯輤为说于庙门外。

---

![](assets/audios/20/2.mp3)

大夫、士死于道，则升其乘车之左毂，以其绥复。如于馆死，则其复如于家。大夫以布为輤而行，至于家而说輤，载以輲车，入自门至于阼阶下而说车，举自阼阶，升适所殡。士輤，苇席以为屋，蒲席以为裳帷。

---

![](assets/audios/20/3.mp3)

凡讣于其君，曰：「君之臣某死」；父母、妻、长子，曰：「君之臣某之某死」。君讣于他国之君，曰：「寡君不禄，敢告于执事。」；夫人，曰：「寡小君不禄。」；大子之丧，曰：「寡君之适子某死。」

---

![](assets/audios/20/4.mp3)

大夫讣于同国：适者，曰：「某不禄」；讣于士，亦曰：「某不禄」；讣于他国之君，曰：「君之外臣寡大夫某死」，讣于适者，曰：「吾子之外私寡大夫某不禄，使某实。」讣于士，亦曰：「吾子之外私寡大夫某不禄，使某实。」士讣于同国大夫，曰：「某死」，讣于士，亦曰：「某死」；讣于他国之君，曰：「君之外臣某死」，讣于大夫，曰：「吾子之外私某死」，讣于士，亦曰：「吾子之外私某死」。

---

![](assets/audios/20/5.mp3)

大夫次于公馆以终丧，士练而归。士次于公馆，大夫居庐，士居垩室。

---

![](assets/audios/20/6.mp3)

大夫为其父母兄弟之未为大夫者之丧，服如士服。士为其父母兄弟之为大夫者之丧，服如士服。大夫之适子，服大夫之服。大夫之庶子为大夫，则为其父母服大夫服；其位，与未为大夫者齿。

---

![](assets/audios/20/7.mp3)

士之子为大夫，则其父母弗能主也，使其子主之。无子，则为之置后。

---

![](assets/audios/20/8.mp3)

大夫卜宅与葬日，有司麻衣、布衰、布带，因丧屦，缁布冠不蕤。占者皮弁。如筮，则史练冠长衣以筮。占者朝服。

---

![](assets/audios/20/9.mp3)

大夫之丧，既荐马。荐马者，哭踊，出乃包奠而读书。

---

![](assets/audios/20/10.mp3)

大夫之丧，大宗人相，小宗人命龟，卜人作龟。

---

![](assets/audios/20/11.mp3)

复，诸侯以褒衣冕服，爵弁服，夫人税衣揄狄，狄税素沙。内子以鞠衣，褒衣，素沙。下大夫以襢衣，其余如士。复西上。

---

![](assets/audios/20/12.mp3)

大夫不揄绞，属于池下。

---

![](assets/audios/20/13.mp3)

大夫附于士，士不附于大夫，附于大夫之昆弟。无昆弟，则从其昭穆。虽王父母在，亦然。

---

![](assets/audios/20/14.mp3)

妇附于其夫之所附之妃，无妃。则亦从其昭穆之妃。妾附于妾祖姑，无妾祖姑则亦从其昭穆之妾。

---

![](assets/audios/20/15.mp3)

男子附于王父则配；女子附于王母，则不配。公子附于公子。

---

![](assets/audios/20/16.mp3)

君薨，大子号称子，待犹君也。

---

![](assets/audios/20/17.mp3)

有三年之练冠，则以大功之麻易之；唯杖屦不易。

---

![](assets/audios/20/18.mp3)

有父母之丧，尚功衰，而附兄弟之殇则练冠。附于殇，称阳童某甫，不名，神也。

---

![](assets/audios/20/19.mp3)

凡异居，始闻兄弟之丧，唯以哭对，可也。其始麻，散带绖。未服麻而奔丧，及主人之未成绖也：疏者，与主人皆成之；亲者，终其麻带绖之日数。

---

![](assets/audios/20/20.mp3)

主妾之丧，则自附至于练祥，皆使其子主之。其殡祭，不于正室。

---

![](assets/audios/20/21.mp3)

君不抚仆妾。

---

![](assets/audios/20/22.mp3)

女君死，则妾为女君之党服。摄女君，则不为先女君之党服。

---

![](assets/audios/20/23.mp3)

闻兄弟之丧，大功以上，见丧者之乡而哭。适兄弟之送葬者弗及，遇主人于道，则遂之于墓。凡主兄弟之丧，虽疏亦虞之。

---

![](assets/audios/20/24.mp3)

凡丧服未毕，有吊者，则为位而哭拜踊。

---

![](assets/audios/20/25.mp3)

大夫之哭大夫，弁绖；大夫与殡，亦弁绖。大夫有私丧之葛，则于其兄弟之轻丧，则弁绖。

---

![](assets/audios/20/26.mp3)

为长子杖，则其子不以杖即位。为妻，父母在，不杖，不稽颡。母在，不稽颡。稽颡者，其赠也拜。

---

![](assets/audios/20/27.mp3)

违诸侯之大夫，不反服。违大夫之诸侯，不反服。

---

![](assets/audios/20/28.mp3)

丧冠条属，以别吉凶。三年之练冠，亦条属，右缝。小功以下左。缌冠缲缨。大功以上散带。

---

![](assets/audios/20/29.mp3)

朝服十五升，去其半而缌；加灰，锡也。

---

![](assets/audios/20/30.mp3)

诸侯相襚，以后路与冕服。先路与褒衣，不以襚。

---

![](assets/audios/20/31.mp3)

遣车视牢具。疏布輤，四面有章，置于四隅。载粻，有子曰：「非礼也。丧奠，脯醢而已。」

---

![](assets/audios/20/32.mp3)

祭称孝子、孝孙，丧称哀子、哀孙。

---

![](assets/audios/20/33.mp3)

端衰，丧车，皆无等。

---

![](assets/audios/20/34.mp3)

大白冠，缁布之冠，皆不蕤。委武玄缟而后蕤。

---

![](assets/audios/20/35.mp3)

大夫冕而祭于公，弁而祭于己。士弁而祭于公，冠而祭于己。士弁而亲迎，然则士弁而祭于己可也。

---

![](assets/audios/20/36.mp3)

畅臼以椈，杵以梧。枇以桑，长三尺；或曰五尺。毕用桑，长三尺，刊其柄与末。

---

![](assets/audios/20/37.mp3)

率带，诸侯、大夫皆五采；士二采。

---

![](assets/audios/20/38.mp3)

醴者，稻醴也。瓮甒筲衡，实见间而后折入。

---

![](assets/audios/20/39.mp3)

重，既虞而埋之。

---

![](assets/audios/20/40.mp3)

凡妇人，从其夫之爵位。

---

![](assets/audios/20/41.mp3)

小敛、大敛、启，皆辩拜。

---

![](assets/audios/20/42.mp3)

朝夕哭，不帷。无柩者不帷。

---

![](assets/audios/20/43.mp3)

君若载而后吊之，则主人东面而拜，门右北面而踊。出待，反而后奠。

---

![](assets/audios/20/44.mp3)

子羔之袭也：茧衣裳与税衣𫄸袡为一，素端一，皮弁一，爵弁一，玄冕一。曾子曰：「不袭妇服。」

---

![](assets/audios/20/45.mp3)

为君使而死，于公馆，复；私馆不复。公馆者，公宫与公所为也。私馆者，自卿大夫以下之家也。

---

![](assets/audios/20/46.mp3)

公七踊，大夫五踊，妇人居间，士三踊，妇人皆居间。

---

![](assets/audios/20/47.mp3)

公袭：卷衣一，玄端一，朝服一，素积一，𫄸裳一，爵弁二，玄冕一，褒衣一。朱绿带，申加大带于上。

---

![](assets/audios/20/48.mp3)

小敛环绖，公大夫士一也。

---

![](assets/audios/20/49.mp3)

公视大敛，公升，商祝铺席，乃敛。

---

![](assets/audios/20/50.mp3)

鲁人之赠也：三玄二𫄸，广尺，长终幅。

---

![](assets/audios/20/51.mp3)

吊者即位于门西，东面；其介在其东南，北面西上，西于门。主孤西面。相者受命曰：「孤某使某请事。」客曰：「寡君使某，如何不淑！」相者入告，出曰：「孤某须矣。」吊者入，主人升堂，西面。吊者升自西阶，东面，致命曰：「寡君闻君之丧，寡君使某，如何不淑！」子拜稽颡，吊者降，反位。

---

![](assets/audios/20/52.mp3)

含者执璧将命曰：「寡君使某含。」相者入告，出曰：「孤某须矣。」含者入，升堂，致命。再拜稽颡。含者坐委于殡东南，有苇席；既葬，蒲席。降，出，反位。宰朝服，即丧屦升自西阶，西面，坐取璧，降自西阶以东。

---

![](assets/audios/20/53.mp3)

襚者曰：「寡君使某襚。」相者入告，出曰：「孤某须矣。」襚者执冕服；左执领，右执要，入，升堂致命曰：「寡君使某襚。」子拜稽颡。委衣于殡东。襚者降，受爵弁服于门内溜，将命，子拜稽颡，如初。受皮弁服于中庭。自西阶受朝服，自堂受玄端，将命，子拜稽颡，皆如初。襚者降，出，反位。宰夫五人，举以东。降自西阶。其举亦西面。

---

![](assets/audios/20/54.mp3)

上介赗：执圭将命，曰：「寡君使某赗。」相者入告，反命曰：「孤某须矣。」陈乘黄大路于中庭，北辀。执圭将命。客使自下，由路西。子拜稽颡，坐委于殡东南隅。宰举以东。

---

![](assets/audios/20/55.mp3)

凡将命，乡殡将命，子拜稽颡。西面而坐，委之。宰举璧与圭，宰夫举襚，升自西阶，西面，坐取之，降自西阶。赗者出，反位于门外。

---

![](assets/audios/20/56.mp3)

上客临曰：「寡君有宗庙之事，不得承事，使一介老某相执綍。」相者反命曰：「孤某须矣。」临者入门右，介者皆从之，立于其左东上。宗人纳宾，升，受命于君；降曰：「孤敢辞吾子之辱，请吾子之复位。」客对曰：「寡君命某，毋敢视宾客，敢辞。」宗人反命曰：「孤敢固辞吾子之辱，请吾子之复位。」客对曰：「寡君命某，毋敢视宾客，敢固辞。」宗人反命曰：「孤敢固辞吾子之辱，请吾子之复位。」客对曰：「寡君命使臣某，毋敢视宾客，是以敢固辞。固辞不获命，敢不敬从。」

---

![](assets/audios/20/57.mp3)

客立于门西，介立于其左，东上。孤降自阼阶，拜之，升哭，与客拾踊三。客出，送于门外，拜稽颡。

---

![](assets/audios/20/58.mp3)

其国有君丧，不敢受吊。

---

![](assets/audios/20/59.mp3)

外宗房中南面，小臣铺席，商祝铺绞𫄛衾，士盥于盘北。举迁尸于敛上，卒敛，宰告子，冯之踊。夫人东面坐，冯之兴踊。

---

![](assets/audios/20/60.mp3)

士丧有与天子同者三：其终夜燎，及乘人，专道而行。