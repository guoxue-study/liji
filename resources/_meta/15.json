[
  {
    "text": "# 丧服小记"
  },
  {
    "text": "斩衰，括发以麻；为母，括发以麻，免而以布。齐衰，恶笄以终丧。",
    "audio": "1.mp3"
  },
  {
    "text": "男子冠而妇人笄，男子免而妇人髽。其义：为男子则免，为妇人则髽。",
    "audio": "2.mp3"
  },
  {
    "text": "苴杖，竹也；削杖，桐也。",
    "audio": "3.mp3"
  },
  {
    "text": "祖父卒，而后为祖母后者三年。",
    "audio": "4.mp3"
  },
  {
    "text": "为父母，长子稽颡。大夫吊之，虽缌必稽颡。妇人为夫与长子稽颡，其余则否。",
    "audio": "5.mp3"
  },
  {
    "text": "男主必使同姓，妇主必使异姓。",
    "audio": "6.mp3"
  },
  {
    "text": "为父后者为出母无服。",
    "audio": "7.mp3"
  },
  {
    "text": "亲亲，以三为五，以五为九。上杀，下杀，旁杀，而亲毕矣。",
    "audio": "8.mp3"
  },
  {
    "text": "王者禘其祖之所自出，以其祖配之，而立四庙。庶子王，亦如之。",
    "audio": "9.mp3"
  },
  {
    "text": "别子为祖，继别为宗，继祢者为小宗。有五世而迁之宗，其继高祖者也。是故，祖迁于上，宗易于下。尊祖故敬宗，敬宗所以尊祖祢也。",
    "audio": "10.mp3"
  },
  {
    "text": "庶子不祭祖者，明其宗也。庶子不为长子斩，不继祖与祢故也。庶子不祭殇与无后者，殇与无后者从祖祔食。庶子不祭祢者，明其宗也。",
    "audio": "11.mp3"
  },
  {
    "text": "亲亲尊尊长长，男女之有别，人道之大者也。",
    "audio": "12.mp3"
  },
  {
    "text": "从服者，所从亡则已。属从者，所从虽没也服。妾从女君而出，则不为女君之子服。",
    "audio": "13.mp3"
  },
  {
    "text": "# 礼不王不禘。"
  },
  {
    "text": "世子不降妻之父母；其为妻也，与大夫之适子同。",
    "audio": "15.mp3"
  },
  {
    "text": "父为士，子为天子诸侯，则祭以天子诸侯，其尸服以士服。父为天子诸侯，子为士，祭以士，其尸服以士服。",
    "audio": "16.mp3"
  },
  {
    "text": "妇当丧而出，则除之。为父母丧，未练而出，则三年。既练而出，则已。未练而反，则期；既练而反，则遂之。",
    "audio": "17.mp3"
  },
  {
    "text": "再期之丧，三年也；期之丧，二年也。九月七月之丧，三时也；五月之丧，二时也；三月之丧，一时也。故期而祭，礼也；期而除丧，道也。祭不为除丧也。",
    "audio": "18.mp3"
  },
  {
    "text": "三年而后葬者必再祭，其祭之间不同时而除丧。",
    "audio": "19.mp3"
  },
  {
    "text": "大功者主人之丧，有三年者，则必为之再祭。朋友，虞祔而已。",
    "audio": "20.mp3"
  },
  {
    "text": "士妾有子，而为之缌，无子则已。",
    "audio": "21.mp3"
  },
  {
    "text": "生不及祖父母诸父昆弟，而父税丧，己则否。降而在缌小功者，则税之。",
    "audio": "22.mp3"
  },
  {
    "text": "为君之父母、妻、长子，君已除丧而后闻丧，则不税。近臣，君服斯服矣；其余，从而服，不从而税。君虽未知丧，臣服已。",
    "audio": "23.mp3"
  },
  {
    "text": "虞，杖不入于室；祔，杖不升于堂。",
    "audio": "24.mp3"
  },
  {
    "text": "为君母后者，君母卒，则不为君母之党服。",
    "audio": "25.mp3"
  },
  {
    "text": "绖杀五分而去一，杖大如绖。",
    "audio": "26.mp3"
  },
  {
    "text": "妾为君之长子与女君同。",
    "audio": "27.mp3"
  },
  {
    "text": "除丧者，先重者；易服者，易轻者。",
    "audio": "28.mp3"
  },
  {
    "text": "无事不辟庙门。哭皆于其次。",
    "audio": "29.mp3"
  },
  {
    "text": "复与书铭，自天子达于士，其辞一也。男子称名，妇人书姓与伯仲，如不知姓则书氏。",
    "audio": "30.mp3"
  },
  {
    "text": "斩衰之葛与齐衰之麻同。齐衰之葛与大功之麻同。麻同，皆兼服之。",
    "audio": "31.mp3"
  },
  {
    "text": "报葬者报虞，三月而后卒哭。",
    "audio": "32.mp3"
  },
  {
    "text": "父母之丧偕，先葬者不虞祔，待后事。其葬，服斩衰。",
    "audio": "33.mp3"
  },
  {
    "text": "大夫降其庶子，其孙不降其父。大夫不主士之丧。",
    "audio": "34.mp3"
  },
  {
    "text": "为慈母之父母无服。",
    "audio": "35.mp3"
  },
  {
    "text": "夫为人后者，其妻为舅姑大功。",
    "audio": "36.mp3"
  },
  {
    "text": "士祔于大夫则易牲。",
    "audio": "37.mp3"
  },
  {
    "text": "继父不同居也者；必尝同居。皆无主后。同财而祭其祖祢为同居；有主后者为异居。",
    "audio": "38.mp3"
  },
  {
    "text": "哭朋友者于门外之右南面。",
    "audio": "39.mp3"
  },
  {
    "text": "祔葬者不筮宅。",
    "audio": "40.mp3"
  },
  {
    "text": "士大夫不得祔于诸侯，祔于诸祖父之为士大夫者，其妻祔于诸祖姑，妾祔于妾祖姑；亡则中一以上而祔。祔必以其昭穆。诸侯不得祔于天子，天子、诸侯、大夫可以祔于士。",
    "audio": "41.mp3"
  },
  {
    "text": "为母之君母，母卒则不服。",
    "audio": "42.mp3"
  },
  {
    "text": "宗子，母在为妻禫。",
    "audio": "43.mp3"
  },
  {
    "text": "为慈母后者，为庶母可也，为祖庶母可也。",
    "audio": "44.mp3"
  },
  {
    "text": "为父、母、妻、长子禫。",
    "audio": "45.mp3"
  },
  {
    "text": "慈母与妾母，不世祭也。",
    "audio": "46.mp3"
  },
  {
    "text": "丈夫冠而不为殇，妇人笄而不为殇。为殇后者，以其服服之。",
    "audio": "47.mp3"
  },
  {
    "text": "久而不葬者，唯主丧者不除；其余以麻终月数者，除丧则已。",
    "audio": "48.mp3"
  },
  {
    "text": "箭笄终丧三年。",
    "audio": "49.mp3"
  },
  {
    "text": "齐衰三月与大功同者，绳屦。",
    "audio": "50.mp3"
  },
  {
    "text": "练，筮日筮尸，视濯，皆要绖杖绳屦。有司告具，而后去杖。筮日筮尸，有司告事毕而后杖，拜送宾。大祥，吉服而筮尸。",
    "audio": "51.mp3"
  },
  {
    "text": "庶子在父之室，则为其母不禫。庶子不以杖即位。父不主庶子之丧，则孙以杖即位可也。父在，庶子为妻以杖即位可也。",
    "audio": "52.mp3"
  },
  {
    "text": "诸侯吊于异国之臣，则其君为主。",
    "audio": "53.mp3"
  },
  {
    "text": "诸侯吊，必皮弁锡衰。所吊虽已葬，主人必免。主人未丧服，则君于不锡衰。",
    "audio": "54.mp3"
  },
  {
    "text": "养有疾者不丧服，遂以主其丧。非养者入主人之丧，则不易己之丧服。养尊者必易服，养卑者否。",
    "audio": "55.mp3"
  },
  {
    "text": "妾无妾祖姑者，易牲而祔于女君可也。",
    "audio": "56.mp3"
  },
  {
    "text": "妇之丧、虞、卒哭，其夫若子主之。祔，则舅主之。",
    "audio": "57.mp3"
  },
  {
    "text": "士不摄大夫。士摄大夫，唯宗子。",
    "audio": "58.mp3"
  },
  {
    "text": "主人未除丧，有兄弟自他国至，则主人不免而为主。",
    "audio": "59.mp3"
  },
  {
    "text": "陈器之道，多陈之而省纳之可也；省陈之而尽纳之可也。",
    "audio": "60.mp3"
  },
  {
    "text": "奔兄弟之丧，先之墓而后之家，为位而哭。所知之丧，则哭于宫而后之墓。",
    "audio": "61.mp3"
  },
  {
    "text": "父不为众子次于外。",
    "audio": "62.mp3"
  },
  {
    "text": "与诸侯为兄弟者服斩。",
    "audio": "63.mp3"
  },
  {
    "text": "下殇小功，带，澡麻不绝本，诎而反以报之。",
    "audio": "64.mp3"
  },
  {
    "text": "妇祔于祖姑，祖姑有三人，则祔于亲者。",
    "audio": "65.mp3"
  },
  {
    "text": "其妻为大夫而卒，而后其夫不为大夫，而祔于其妻则不易牲。",
    "audio": "66.mp3"
  },
  {
    "text": "为父后者，为出母无服。无服也者，丧者不祭故也。",
    "audio": "67.mp3"
  },
  {
    "text": "妇人不为主而杖者：姑在为夫杖，母为长子削杖。女子子在室为父母，其主丧者不杖，则子一人杖。",
    "audio": "68.mp3"
  },
  {
    "text": "缌小功，虞卒哭则免。既葬而不报虞，则虽主人皆冠，及虞则皆免。为兄弟既除丧已。及其葬也，反服其服。报虞卒哭则免。如不报虞则除之。远葬者比反哭者皆冠，及郊而后免反哭。",
    "audio": "69.mp3"
  },
  {
    "text": "君吊，虽不当免时也，主人必免，不散麻。虽异国之君，免也。亲者皆免。",
    "audio": "70.mp3"
  },
  {
    "text": "除殇之丧者，其祭也必玄。除成丧者，其祭也朝服缟冠。",
    "audio": "71.mp3"
  },
  {
    "text": "奔父之丧，括发于堂上，袒降踊，袭绖于东方。奔母之丧，不括发，袒于堂上，降踊，袭免于东方。绖即位成踊，出门哭止。三日而五哭三袒。",
    "audio": "72.mp3"
  },
  {
    "text": "适妇不为舅后者，则姑为之小功。",
    "audio": "73.mp3"
  },
  {
    "text": "",
    "audio": "74.mp3"
  }
]